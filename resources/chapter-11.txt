oM shrI paramAtmane namaH
atha ekAdasho.adhyAyaH
vishvarUpa sandarshana yOgaH

arjuna uvAcha
madanugrahAya paramaM
guhya-madhyAt-masa~nj~nitam
yattvayoktaM vachastena
moho.ayaM vigato mama

bhavApyayau hi bhUtAnAM
shrutau vistarasho mayA
tvattaH kamala-patrAkSha
mAhAtmyamapi chAvyayam

evametad-yathA.a.attha tvam
AtmAnaM parameshvara
draShTumichChAmi te rUpam
aishvaram puruShottama

manyase yadi tachChakyaM
mayA draShTumiti·prabho
yogeshvara tato me tvaM
darshayAtmAna-mavyayam

shrI bhagavAnuvAcha
pashya me pArtha rUpANi
shatasho.atha sahasrashaH
nAnAvidhAni divyAni
nAnAvarNAkRRitIni cha

pashyA-dityAn-vasUnrudrAn
ashvinau marutastathA
bahUnyadRRiShTa-pUrvANi
pashyAshcharyANi bhArata

ihaikasthaM jagatkRRitsnaM
pashyAdya sacharAcharam
mama dehe guDAkesha
yachchAnyat draShTumichChasi

na tu mAM shakyase draShTum
anenaiva·svachakShuShA
divyaM dadAmi te chakShuH
pashya me yogamaishvaram

sa~njaya uvAcha
evamuktvA tato rAjan
mahA-yogeshvaro hariH
darshayA-mAsa pArthAya
paramaM rUpa-maishvaram

aneka-vaktra-nayanam
anekAd-bhuta-darshanam
aneka-divyA-bharaNaM
divyA-nekodya-tAyudham

divya-mAlyAmbara-dharaM
divya-gandhAnulepanam
sarvAshcharya-mayaM devam
anantaM vishvatomukham

divi sUrya-sahasrasya
bhaved-yuga-padutthitA
yadi bhAH sadRRishI sA syAt
bhAsastasya mahAtmanaH

tatrai-kasthaM jagat-kRRitsnaM
pravibhakta-manekadhA
apashyad-devadevasya
sharIre pANDavastadA

tataH sa vismayAviShTaH
hRRiShTaromA dhana~njayaH
praNamya shirasA devaM
kRRitA~n-jalira-bhAShata

arjuna uvAcha
pashyAmi devAMstava deva dehe
sarvAMstathA bhUta-visheShasa~NghAn
brahmANa-mIshaM kamalA-sanastham
RRiShIMshcha sarvA-nuragAMshcha divyAn

aneka-bAhU-daravaktranetraM
pashyAmi·tvA sarvato.anantarUpam
nAntaM na madhyaM na punastavAdiM
pashyAmi vishveshvara vishvarUpa

kirITinaM gadinaM chakriNaM cha
tejorAshiM sarvato dIptimantam
pashyAmi·tvAM durni-rIkShyaM samantAt
dIptA-nalArka-dyuti-maprameyam

tvamakSharaM paramaM veditavyaM
tvamasya vishvasya paraM nidhAnam
tva-mavyayaH shAshvata-dharma-goptA
sanAtanastvaM puruSho mato me

anAdi-madhyAnta-mananta-vIryam
ananta-bAhuM shashi-sUrya-netram
pashyAmi·tvAM dIptahutA-shavaktraM
svatejasA vishvamidaM tapantam

dyAvA-pRRithivyorida-mantaraM hi
vyAptaM tva-yaikena dishashcha sarvAH
dRRiShTvAd-bhutaM rUpamidaM tavograM
lokatrayaM pravyathitaM mahAtman