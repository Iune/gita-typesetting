oM shrI paramAtmane namaH
atha Shodasho.adhyAyaH
daivAsura-sampad-vibhAga-yOgaH

shrI bhagavAnuvAcha
abhayaM sattvasaMshuddhiH
j~nAnayogavyavasthitiH
dAnaM damashcha yaj~nashcha
svAdhyAyastapa Arjavam

ahiMsA satyamakrodhaH
tyAgaH shAntirapaishunam
dayA bhUteShvaloluptvaM
mArdavaM hrIrachApalam

tejaH kShamA dhRRitiH shaucham
adroho nAtimAnitA
bhavanti sampadaM daivIm
abhijAtasya bhArata

dambho darpo.abhimAnashcha
krodhaH pAruShyameva cha
aj~nAnaM chAbhijAtasya
pArtha sampadamAsurIm

daivI sampadvimokShAya
nibandhAyAsurI matA
mA shuchaH sampadaM daivIm
abhijAto.asi pANDava

dvau bhUtasargau loke.asmin
daiva Asura eva cha
daivo vistarashaH proktaH
AsuraM pArtha me shRRiNu

pravRRittiM cha nivRRittiM cha
janA na vidurAsurAH
na shauchaM nApi chAchAraH
na satyaM teShu vidyate

asatyamapratiShThaM te
jagadAhuranIshvaram
aparasparasambhUtaM
kimanyatkAmahaitukam

etAM dRRiShTimavaShTabhya
naShTAtmAno.alpa-buddhayaH
prabhavantyugra-karmANaH
kShayAya jagato.ahitAH

kAma-mAshritya duShpUraM
dambha-mAna-madAnvitAH
mohAd-gRRihItvA-sadgrAhAn
pravartante.ashuchivratAH

chintAm-aparimeyAM cha
pralayAntAm-upAshritAH
kAmopabhoga-paramAH
etAvaditi nishchitAH

AshA-pAsha-shatairbaddhAH
kAma-krodha-parAyaNAH
Ihante kAma-bhogArtham
anyAyenArtha-sa~nchayAn

idamadya mayA labdham
imaM prApsye manoratham
idamastIdamapi me
bhaviShyati punardhanam

asau mayA hataH shatRRiH
haniShye chAparAnapi
Ishvaro.ahamahaM bhogI
siddho.ahaM balavAnsukhI

ADhyo.abhijanavAnasmi
ko.anyo.asti sadRRisho mayA
yakShye dAsyAmi modiShye
ityaj~nAnavimohitAH

aneka-chitta-vibhrAntAH
moha-jAla-samAvRRitAH
prasaktAH kAma-bhogeShu
patanti narake.ashuchau

AtmasambhAvitAH stabdhAH
dhanamAnamadAnvitAH
yajante nAmayaj~naiste
dambhenAvidhipUrvakam

aha~NkAraM balaM darpaM
kAmaM krodhaM cha saMshritAH
mAmAtmaparadeheShu
pradviShanto.abhyasUyakAH

tAnahaM dviShataH krUrAn
saMsAreShu narAdhamAn
kShipA-myajasra-mashubhAn
AsurIShveva yoniShu

AsurIM yonimApannAH
mUDhA janmani janmani
mAmaprApyaiva kaunteya
tato yAntyadhamAM gatim

trividhaM narakasyedaM
dvAraM nAshanamAtmanaH
kAmaH krodhastathA lobhaH
tasmAdetattrayaM tyajet

etairvimuktaH kaunteya
tamodvAraistribhirnaraH
AcharatyAtmanaH shreyaH
tato yAti parAM gatim

yaH shAstra-vidhimutsRRijya
vartate kAmakArataH
na sa siddhimavApnoti
na sukhaM na parAM gatim

tasmAchChAstraM pramANaM te
kAryAkArya-vyavasthitau
j~nAtvA shAstra-vidhAnoktaM
karma kartum-ihArhasi