oM shrI paramAtmane namaH
atha pa~nchadasho.adhyAyaH
puruShottama-prapti-yOgaH

shrI-bhagavAn uvAcha
Urdhva-mUlamadhaH* shAkham
ashvatthaM prAhuravyayam
ChandAMsi yasya parNAni
yastaM veda sa vedavit

adhashchordhvaM prasRRitAstasya shAkhAH
guNa-pravRRiddhA viShaya-pravAlAH
adhashcha mUlAn-yanusantatAni
karmAnubandhIni manuShyaloke

na rUpamasyeha tathopalabhyate
nAnto na chAdirna cha saMpratiShThA
ashvatthamenaM suvirUDhamUlam
asa~NgashastreNa dRRiDhena ChittvA

tataH padaM tatparimArgitavyaM
yasmingatA na nivartanti bhUyaH
tameva chAdyaM puruShaM prapadye
yataH pravRRittiH prasRRitA purANI

nirmAnamohA jitasa~NgadoShAH
adhyAtmanityA vinivRRittakAmAH
dvandvairvimuktAH sukhaduHkha sa~nj~naiH
gachChantyamUDhAH padam-avyayaM tat

na tadbhAsayate sUryaH
na shashA~Nko na pAvakaH
yadgatvA na nivartante
taddhAma paramaM mama

mamaivAMsho jIvaloke
jIvabhUtaH sanAtanaH
manaH ShaShThAnIndriyANi
prakRRitisthAni karShati

sharIraM yadavApnoti
yachchApyut-krAmatIshvaraH
gRRihItvaitAni saMyAti
vAyurgandhA-nivAshayAt

shrotraM chakShuH sparshanaM cha
rasanaM ghrANameva cha
adhiShThAya manashchAyaM
viShayAnupasevate

utkrAmantaM sthitaM vA.api
bhu~njAnaM vA guNAnvitam
vimUDhA nAnupashyanti
pashyantiÂ·j~nAnachakShuShaH

yatanto yoginashchainaM
pashyantyAtmanyavasthitam 
yatanto.apyakRRitAtmAnaH
nainaM pashyantyachetasaH

yadAdityagataM tejaH
jagadbhAsayate.akhilam 
yachchandramasi yachchAgnau
tattejo viddhi mAmakam

gAmAvishya cha bhUtAni
dhArayAmyahamojasA 
puShNAmi chauShadhIH sarvAH
somo bhUtvA rasAtmakaH

ahaM vaishvAnaro bhUtvA
prANinAM dehamAshritaH 
prANApAnasamAyuktaH
pachAmyannaM chaturvidham

sarvasya chAhaM hRRidi sanniviShTaH
mattaH smRRitirj~nAnamapohanaM cha 
vedaishcha sarvairahameva vedyaH
vedAntakRRidvedavideva chAham

dvAvimau puruShau loke
kSharashchAkShara eva cha 
kSharaH sarvANi bhUtAni
kUTastho.akShara uchyate

uttamaH puruShastvanyaH
paramAtmetyudAhRRitaH 
yo lokatrayamAvishya
bibhartyavyaya IshvaraH

yasmAtkSharamatIto.aham
akSharAdapi chottamaH 
ato.asmi loke vede cha
prathitaH puruShottamaH

yo mAmevamasammUDhaH
jAnAti puruShottamam 
sa sarvavidbhajati mAM
sarvabhAvena bhArata

iti guhyatamaM shAstram
idamuktaM mayA.anagha 
etadbuddhvA buddhimAnsyAt
kRRitakRRityashcha bhArata