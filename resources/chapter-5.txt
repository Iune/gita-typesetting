oM shrI paramAtmane namaH
atha pa~nchamo.adhyAyaH
karma-sannyAsa-yogaH

arjuna uvAcha
sannyAsaM karmaNAM kRRiShNa
punaryogaM cha shaMsasi
yachChreya etayorekaM
tanme brUhi sunishchitam

shrI bhagavAnuvAcha
sannyAsaH karmayogashcha
nishshreyasa-karA-vubhau
tayostu karma-sannyAsAt
karmayogo vishiShyate

j~neyaH sa nitya-sannyAsI
yo na·dveShTi na kA~NkShati
nirdvandvo hi mahAbAho
sukhaM bandhAt-pramuchyate

sA~Nkhyayogau pRRithag-bAlAH
pravadanti na paNDitAH
eka-mapyA-sthitaH samyak
ubhayor-vindate phalam

yat-sA~NkhyaiH prApyate sthAnaM
tadyogairapi gamyate
ekaM sA~NkhyaM cha yogaM cha
yaH pashyati sa pashyati

sannyAsastu mahAbAho
duHkha-mAptuma-yogataH
yogayukto munir-brahma 
nachire-NAdhi-gachChati

yogayukto vishuddhAtmA
vijitAtmA jitendriyaH
sarva-bhUtAtma-bhUtAtmA
kurvannapi na lipyate

naiva ki~nchit-karomIti
yukto manyeta tattvavit
pashyan-shRRiNvan spRRisha~n-jighran
ashnan-gachChan-svapan-shvasan

pralapan visRRijan gRRihNan
unmiShan-nimiShannapi
indriyANIndriyArtheShu
vartanta iti dhArayan

brahmaNyAdhAya karmANi
sa~NgaM tyaktvA karoti yaH
lipyate na sa pApena
padmapatra-mivAmbhasA

kAyena manasA buddhyA
kevalair-indriyairapi
yoginaH karma kurvanti
sa~NgaM tyaktvAt-mashuddhaye

yuktaH karma-phalaM tyaktvA
shAntimApnoti naiShThikIm
ayuktaH kAmakAreNa
phale sakto nibadhyate

sarva-karmANi manasA
sannyasyAste sukhaM vashI
navadvAre pure dehI
naiva kurvanna kArayan

na kartRRitvaM na karmANi
lokasya sRRijati·prabhuH
na karma-phala-saMyogaM
svabhAvastu·pravartate

nAdatte kasyachit-pApaM
na chaiva sukRRitaM vibhuH
aj~nA-nenAvRRitaM j~nAnaM
tena muhyanti jantavaH

j~nAnena tu tadaj~nAnaM
yeShAM nAshitamAtmanaH
teShAmAdityavajj~nAnaM
prakAshayati tatparam

tadbuddhayastadAtmAnaH
tanniShThAstatparAyaNAH
gachChantyapunarAvRRittiM
j~nAnanirdhUtakalmaShAH

vidyAvinayasampanne
brAhmaNe gavi hastini
shuni chaiva shvapAke cha
paNDitAH samadarshinaH

ihaiva tairjitaH sargaH
yeShAM sAmye sthitaM manaH
nirdoShaM hi samaM brahma
tasmAt brahmaNi te sthitAH

na prahRRiShyetpriyaM prApya
nodvijetprApya chApriyam
sthirabuddhirasammUDhaH
brahmavit brahmaNi sthitaH

bAhyasparsheShvasaktAtmA
vindatyAtmani yat sukham
sa brahmayogayuktAtmA
sukhamakShayamashnute

ye hi saMsparshajA bhogAH
duHkhayonaya eva te
AdyantavantaH kaunteya
na teShu ramate budhaH

shaknotIhaiva yaH soDhuM
prAk sharIravimokShaNAt
kAmakrodhodbhavaM vegaM
sa yuktaH sa sukhI naraH

yo.antaHsukho.antarArAmaH
tathAntarjyotireva yaH
sa yogI brahmanirvANaM
brahmabhUto.adhigachChati

labhante brahmanirvANam
RRiShayaH kShINakalmaShAH
ChinnadvaidhA yatAtmAnaH
sarvabhUtahite ratAH

kAmakrodhaviyuktAnAM
yatInAM yatachetasAm
abhito brahmanirvANaM
vartate viditAtmanAm

sparshAn kRRitvA bahirbAhyAn
chakShushchaivAntare bhruvoH
prANApAnau samau kRRitvA
nAsAbhyantarachAriNau

yatendriyamanobuddhiH
munirmokShaparAyaNaH
vigatechChAbhayakrodhaH
yaH sadA mukta eva saH

bhoktAraM yaj~natapasAM
sarvalokamaheshvaram
suhRRidaM sarvabhUtAnAM
j~nAtvA mAM shAntimRRichChati|